Ik wil het graag hebben over de bullshit van Carel de Lange. De video "[Het Grootste Gevaar van de Genderideologie](https://www.youtube.com/watch?v=yl9SCqO5jGQ&t=0s)" is een presentatie die Carel gaf in een kerk of kerkgemeenschap, denk ik. In de presentatie heeft hij het over "Genderideologie", dat is een breed begrip voor de LHBTIQ+ beweging, en het woord "ideologie" wordt meestal gebruikt om te aan te duiden dat het gedachtegoed niet aangehangen wordt om rationele redenen. Carel denkt dat de zogenaamde genderideologie een gevaar is voor de samenleving. Zijn betoog berust vooral op onwaarheden en incoherente argumentatie. Omdat ik, in tegenstelling tot andere mensen, niet graag zomaar dingen zeg zonder die te onderbouwen, zal ik hier ingaan op de bullshit die Carel in de video probeert te verkopen als feit. Beginnend met een aantal simpele feitelijke onjuistheden waar Carel zijn video mee begint.

Aan het begin van zijn presentatie toont hij een slide met allemaal foto's van voorbeelden van de "gevaren" van de "genderideologie". In snelle opvolging heeft hij het over:
- De genderkoek.
- De LHBTIQ+ letters en Pride.
- Transvrouwen in vrouwensport, met als voorbeeld Laurel Hubbard.
- Dat Rikkie Kolle, een transvrouw, de Nederlandse Miss verkiezing won.
- Dat er nu meer mensen in transitie willen dan 10 jaar geleden.

Ik wil Carel zoveel mogelijk zelf zijn eigen punten laten maken, na ieder punt onderbreek ik hem om je te laten zien dat het bullshit is of dat het een punt op eigen doel is. Daarvoor moeten we helaas wel naar hem luisteren.

---
## Feitelijke onjuistheden

Beginnend met de genderkoek. 

>1:03 - Bijvoorbeeld de genderkoek op scholen in het basisschoolonderwijs wordt Eh kinderen al geleerd dat eh ja het standaard verhaal dat mensen gemaakt zijn als man of vrouw dat dat eh niet waar is en dat het veel dat de realiteit veel complexer is dat je heel veel verschillende genders hebt en dat Gender uiteindelijk niet afhankelijk is van de biologie maar van je persoonlijke voorkeur van wat je voelt dat wordt in de genderkoek uitgelegd al aan jonge kinderen

We beginnen met de genderkoek, een plaatje dat als hulpmiddel gebruikt wordt om aan kinderen uit te leggen welke verschillende aspecten er komen kijken bij gender, en Carel begrijpt er niets van. Dus laten we kijken naar wat de genderkoek uitlegt, en hoe, volgens de genderkoek, persoonlijke voorkeur en biologie te maken hebben met gender. Op de genderkoek zien we 5 categorieën: genderidentiteit, genderexpressie, biologische geslacht, seksuele aantrekking en romantische aantrekking. Seksuele en romantische aantrekkingskracht gaan over je verhouding tot andere mensen en hebben niets te maken met je gender dus die sla ik over. Genderidentiteit is hoe je je voelt, als je man bent, dan ben je niet alleen een man, maar dan voel je je ook een man. Dit gevoel komt vooral uit je hersenen. Uit wetenschap blijkt dat hoe je hersenen ontwikkelen afhangt van of je hersenen blootgesteld worden aan testosteron. 
Maar ik denk dat als we dat aanhouden dat we dan ook kunnen zeggen dat persoonlijke voorkeur zelf afhangt van biologie. Dat lijkt me opzich geen gek idee, maar ik denk ook dat er een nuttig is persoonlijke voorkeur en biologie als twee uiterste van een spectrum te zien, en dan is genderidentiteit natuurlijk afhankelijk van persoonlijke voorkeur. 

En toen ik dat las sprong 1 xxx van de categorieën er gelijk uit: "Biologisch geslacht", maar Carel zei dat de genderkoek mij zou moeten leren dat gender niet afhankelijk is van biologie. Dat klopt dus niet echt, hè. En als we kijken naar de andere categorieën hebben er twee: seksuele aantrekking en romantische aantrekking, die niet echt te maken hebben met gender. Dan hebben we nog genderidentiteit deze heeft het meest te maken met de persoonlijke voorkeur waar Carel het over heeft. En de laatste categorie is genderexpressie, dus hoe je eruit ziet. En we snappen allemaal toch wel dat dit ook afhankelijk is van biologie. Lengte, breedte, haarkleur, oogkleur, baardgroei, borsten, om er maar een paar te noemen, zijn allemaal deels afhankelijk van biologie. Natuurlijk heeft je persoonlijke voorkeur daar ook invloed dat is, in verschillende maten, bij iedereen.

---
>1:30 - De genderideologie inspireert ook elke nieuwe letter die aan het labt Qi Plus eh verhaal wordt toegevoegd elk jaar wordt er Pride gevierd en dan mogen mensen zijn wie ze willen zijn en eh Nou dat wordt steeds meer uitgebreid allemaal een gevolg van deze ideologie

Dan heeft hij het over dat als gevolg van genderideologie er letters worden toegevoegd aan de LHBTIQ+ afkorting en dat tijdens Pride mensen kunnen zijn wie ze willen zijn. En dat dit een probleem is, beargumenteert hij hier verder niet.

---
Daarna heeft Carel het over transvrouwen in sport 

>1:47 - ook zien we dat mannen tegenwoordig mogen meedoen met vrouwensporten de Het enige criterium wat geldt is als je je maar identificeert als een vrouw ja dan ben je een vrouw en kun je dus ook meedoen met vrouwensporten

En dit is ook niet waar. In ieder geval niet op een betekenisvolle manier. Ongetwijfeld dat er ergens een paar transjongens of transmeisjes meedoen met het team van hun voorkeur alleen op basis van identificatie. Maar alle competities op enigszins verhoogd niveau hebben strengere criteria, dan alleen identificatie, om mee te doen aan de vrouwencompetitie. Als we bijvoorbeeld Laurel Hubbard nemen, de gewichtheffer wiens foto Carel gebruikt in zijn presentatie. Zij kwam een tijdje terug in opspraak omdat ze een transvrouw is en een wedstrijd won waaraan ze meedeed. Destijds waren de criteria van het International Olympic Committee (IOC) dat transatleten minimaal een jaar voorafgaand aan de wedstrijd aan de hormoontherapie zaten en dat ze dat hele jaar onder de 10 nanomol per liter aan testosteron in hun bloed hadden [bron](https://edition.cnn.com/2021/07/03/sport/transgender-athletes-tokyo-olympics-intl-hnk-dst/index.html). Tegenwoordig, stelt het IOC geen eisen meer, maar is die verantwoordelijkheid overgedragen aan de committees van de individuele sporten. En geen van die committees heeft bepaald dat alleen identificatie genoeg is om mee te doen aan de vrouwencompetitie. Ik weet niet eens waar Carel dit vandaan haalt. Alle kranten artikelen die ik kan vinden over Hubbard en haar deelname aan die competitie noemen de hormoontherapie of zeggen helemaal niets over criteria. Dat identificatie het enige criterium is lijkt verzonnen door Carel zelf. Sterker nog in het [AD artikel](https://www.ad.nl/andere-sporten/transgender-hubberd-is-vragen-zat-enige-wat-ik-vraag-is-open-mind~a1cb3e8c/) dat waarschijnlijk de bron is geweest van de afbeelding die Carel gebruikt, staat de volgende zin: "Het IOC besloot eerder dat hormoontherapie gedurende één jaar voldoende is om bij de vrouwen mee te mogen doen." Dus niet alleen is het niet waar wat Carel zegt, het is ook nog eens extreem makkelijk is om de waarheid te achterhalen. Ik weet niet waarom Carel de niet waarheid zegt, liegen of incompetentie of iets ander. Wat ik wel weet is dat door niet de waarheid te zeggen er nu niet allemaal lastige vragen opkomen in zijn publiek. Als je zegt "Het enige criterium wat geldt is als je je maar identificeert als een vrouw" dan snapt iedereen wel dat dat niet genoeg is om de eerlijkheid van een vrouwencompetitie te bewaken. Maar als je zegt "Het enige criterium wat geldt is dat de atleet minimaal een jaar voorafgaand aan de wedstrijd constant hormoontherapie krijgt en dat ze het hele jaar onder de 10 nanomol per liter aan testosteron in haar bloed moet hebben" dan is het een stuk minder vanzelfsprekend. Dan moet je opeens lastige vragen beantwoorden als: Is dat niet genoeg? Moeten alle vrouwen voldoen aan dat testosteron limiet? Wat zijn de normale testosteron waardes voor mannen en vrouwen? Hoe heeft testosteron invloed op prestatie? Wat heeft er nog meer invloed op prestatie. Wat zouden betere criteria zijn? Door niet de waarheid te zeggen kan Carel al die moeilijke vragen ontwijken, en hoeft hij niet in te gaan op de substantie.

---
Dan heeft hij het over dat Rikkie Kollé de Miss Nederland verkiezing heeft gewonnen. En dat klopt Rikkie won inderdaad de Miss Nederland verkiezing. Ik kan me niet voorstellen Carel zich ooit eerder druk maakte over wie Miss Nederland is, maar dat is altijd met transfoben, als een transpersoon wint worden er opeens allemaal instituties en tradities aangevallen. Verder misgendert hij haar, en ja, transfoben doen transfobe dingen, ok. Ik vind het wel grappig hoe hilarisch transfoben zichzelf altijd vinden als ze iemand misgenderen, dat is echt het hoogtepunt van caberet voor ze. Ik bedoel kijk hem dan.

>2:01 - ook heeft onlangs hier in Nederland een man de missverkiezing gewonnen Ricky kolle heet hij

Wat een lol, nou goed. Dit is alles wat hij erover zegt. Hij zegt niet echt niet echt waarom dit slecht is of wat hier het probleem is. Ik denk dat het is omdat een transvrouw aan een vrouwenevenement meedoet, maar dat zegt hij niet. Dus hier is eigenlijk niet zo veel om op te reageren

---
Dan komen we bij de eerste keer dat Carel het heeft over wetenschap. Hij zegt niet expliciet dat hij het heeft over wetenschap, en vermeld natuurlijk geen bron, maar hij noemt een aantal cijfers en ik neem aan dat die uit wetenschappelijk onderzoek komen. 

>2:12 - we zien ook een exponentiële groei van jonge mensen die hun geslacht willen veranderen tot 2013 waren er gemiddeld 200 Mensen die per jaar een geslachtsoperatie wilden laten ondergaan en in 2022 was het aantal bijna 3000 of nee in 2019 was het aantal al bijna 3000 en in 2022 was het aantal al bijna 9000 een exponentiële groei en het is niet gek dat dit plaatsvindt want deze propaganda van de galie die vindt overal plaats in de media

Allereerst over de cijfers zelf, ik heb dit [NOS artikel](https://nos.nl/artikel/2474510-vraag-naar-transgenderzorg-neemt-toe-duidelijke-verklaring-is-er-niet) gevonden dat het aantal aanmeldingen voor transgenderzorg in 2019 bijna 3000 mensen en in 2022 bijna 9000. Er staat dat het uit een onderzoek komt van de RadboudUMC en SiRM in opdracht van het ministerie, maar de primaire bron heb ik niet kunnen vinden, want de NOS linkt er niet naar. Voor het getal van 2013 heb ik ook geen primaire bron kunnen vinden, maar ik heb wel deze [COC blogpost](https://coc.nl/blog/2013/12/18/vumc-overweegt-stop-nieuwe-genderpatienten/) kunnen vinden die zegt dat in dat jaar alleen al bij het VUmc 600 mensen zich hebben gemeld voor transgenderzorg, en dat 3 keer meer dan dat Carel zegt. 

Nou zou je misschien kunnen denken dat Carel hier een vrij accuraat beeld geeft van de cijfers, want 2 van de 3 cijfers die hij noemt zijn lijken uit een bron te komen. Dan zou ik zeggen dat 2 van de 3 niet genoeg is. Maar zelfs als hij 3 van de 3 goed had is het nog misleidend, want "mensen die een geslachtsoperatie wilden laten ondergaan" zoals Carel dat zegt en "mensen die zich aanmelden voor transgenderzorg" zoals de bronnen dat zeggen zijn twee verschillende groepen. Dit is, denk ik, een stukje kennis dat heel veel mensen niet hebben, maar "transgenderzorg willen" betekent niet automatisch "een operatie willen" laten doen, laat staan een geslachtsoperatie. Er zijn een hele hoop blije transpersonen die geen operaties willen. In transitie gaan kan op veel verschillende manieren en daar hoeft geen operatie bij te horen. Dat ligt volledig aan de transpersoon in kwestie en of en hoe die dysphorie ervaart. Dat je dat niet weet als je nooit te maken hebt gehad met iemand in transitie is denk ik wel te verwachten, maar dat Carel dit niet weet, slaat natuurlijk nergens op. Als je er geen verstand van hebt, allereerst, geef er dan geen presentatie over, maar als je er dan een presentatie over geeft en als je ziet staan dat mensen "zich aanmelden voor transgenderzorg", zeg dat dan gewoon zoals het er staat, en ga geen dingen verzinnen. Je zou denken dat dat voor zich spreekt, maar niet voor Carel blijkbaar.

Met die misleidende presentatie van het onderzoek probeert Carel ook een groter punt te maken. Namelijk, in de afgelopen 10 jaar is het aantal transpersonen exponentieel gestegen, en dat komt door de "propaganda van de genderideologie". Het lijkt erop dat Carel hier zegt dat er allemaal mensen trans zijn, die zonder de zogenaamde propaganda nooit trans zouden zijn. Daar is echter geen bewijs voor. Sterker nog er is bewijs dat dat niet zo is. 

Hoe het vaak gaat met transpersonen is ongeveer als volgt. Als ze jong zijn merken ze dat ze anders zijn dan de rest als het aankomt op waar ze zich comfortabel mee voelen en hoe ze zichzelf zien en hoe andere hun zien. Maar dit interpreteren ze als iets dat mis is met hun of in ieder geval iets dat niemand anders heeft, en dus houden ze het voor zichzelf. Totdat ze informatie over trans zijn tegenkomen. Als een transpersoon voor het eerst met die informatie in contact komt is er een moment van herkenning. Alle verhalen die ik ken van transpersonen hebben zo'n moment van herkenning: "oh, ik ben niet de enige die zich zo voelt." Omdat we nu LHBTIQ+ organisaties hebben die die informatie verzamelen en verspreiden zodat het breder beschikbaar is, zijn er meer mensen die zo'n moment van herkenning hebben en transgenderzorg opzoeken, en ook vaker op jongere leeftijd. Wat ik probeer te zeggen is, zonder de "propaganda van de genderideologie" zouden er net zoveel transpersonen zijn, maar dan zouden ze het voor zichzelf houden en zeer waarschijnlijk een ongelukkiger en korter leven hebben, en dat is slecht. 

---
## Twee onveranderlijke vaststaande geslachten

Goed, ik wilde de video beginnen met een focus op feitelijke onjuistheden. Ik vond het belangrijk om een beeld te schetsen van hoe Carel omgaat met feiten en hoe hij die aan zijn publiek presenteert, namelijk, misleidend. Het is echter niet haalbaar of een nuttige besteding van onze tijd om alle feitelijke onjuistheden in Carel's presentatie te corrigeren. Waar ik het nu over wil hebben is hoe Carel redeneert, de werkelijkheid is namelijk niet het enige waar hij misleidend mee omgaat. Carel is filosoof, zegt hij. In zijn videos probeert hij zichzelf vaak als autoriteit op filosofisch gebied neer te zetten door argumenten formeel te ontleden en terminologie te gebruiken als premisse en syllogisme. Daarom wil ik zijn redeneren bekijken, en je laten zien dat wat hij zegt alleen het ritme van logica heeft, maar niets van de substantie.

In zijn presentatie zegt Carel een paar keer dat er maar twee geslachten zijn en dat het niet complexer is dan dat. Op een gegeven moment zegt hij:

>9:31 - Het is een biologisch feit dat er twee onveranderlijke vaststaande geslachten zijn niet drie niet vier niet vijf of niet 100 nee twee en dit is een feit wat geldt voor het hele planten en dierenrijk Dit is geen sociale constructie maar een vaststaande realiteit

Ik denk dat iedereen met een milde interesse in biologie al weet dat "twee onveranderlijke vaststaande geslachten" niet geldt voor "het hele planten en dierenrijk". Maar ik ga nu proberen om niet meer in te gaan op feitelijke onjuist, dus ik geef je hiervoor gewoon een paar interessante google termen "eenhuizigheid", "clownvis" en "guevedoce". Waar ik op in wil gaan is hoe Carel de "twee onveranderlijk geslachten" beargumenteerd. Voordat we dat doen wil ik eerst bespreken wat het binaire systeem, dat Carel hier beschrijft, betekent voor transpersonen en non-binaire personen. Voor transpersonen betekent het eigenlijk niet zo veel, niet zoals hij het zegt in ieder geval, bij transpersonen is er namelijk een incongruentie tussen delen van hun geslacht. Maar die delen passen wel degelijk in het binaire systeem, alleen aan verschillende kanten, en die delen zijn onveranderd. Carel is denk ik van de illusie overtuigd dat we met de woorden man en vrouw, in het alledaagse leven, naar geslacht verwijzen, maar die woorden verwijzen voornamelijk naar genderexpressie. Genderexpressie is iets dat je wel kan veranderen. Wat het voor non-binaire personen betekent is dat ze niet bestaan. Daaraan kunnen we eigenlijk al zien dat het onzin is wat Carel zegt. Non-binaire personen kunnen niet op een redelijke manier ingedeeld worden in de "twee onveranderlijke geslachten", maar ze bestaan toch, dus het binaire systeem klopt niet.

---
Zijn eerste argument voor de twee geslachten is dat de bijbel zegt dat god mannen en vrouwen heeft gemaakt, niets meer, niets minder. 

>10:07 - Dus de hele biologie vertelt ons dat er maar twee geslachten zijn en er is niks anders Dit is basis biologie en zou niet controversieel moeten zijn Maar tegenwoordig is het wel controversieel en de Bijbel die is volledig in lijn met de wetenschap in Genesis lezen we het volgende en God schiep de mens naar zijn beeld naar het beeld van God schiep hij hem mannelijk en vrouwelijk schiep hij hem

Hij beargumenteert verder niet waarom de bijbel een document is dat we serieus zouden moeten nemen over dit soort onderwerpen. De bijbel zegt genoeg dingen de wij allemaal verwerpen, ook Carel, en ik zie niet in waarom dit er niet één van is.

Maar zelfs als we de bijbel wel over dit onderwerp serieus nemen, is dit niet genoeg om aan te tonen dat transpersonen en non-binaire personen niet bestaan. Nou ben ik geen christen, ik heb nog nooit een bijbel studie gedaan. Ik heb weleens geprobeerd de bijbel te lezen, maar ik kwam niet super ver. Maar dat is allemaal niet nodig om te zien dat de quote die Carel toont niet voldoende voor zijn argument.

Deze quote spreekt transpersonen niet tegen, omdat hier niets gezegd wordt over welke vorm de mannelijkheid en vrouwelijkheid van de mens heeft. Er is geen reden om hieruit dat er met mam en vrouw wordt verwezen naar onveranderlijke delen van de mens. Deze quote spreekt ook non-binaire personen niet tegen, want hier hebben we het over de schepping, over hoe God de eerste mensen maakte, en niets over welke vormen kinderen kunnen aannemen. Als je wilt beargumenteren vanuit de bijbel dat transpersonen en non-binaire personen niet bestaan, doe dat dan. Carel komt hier met drie vage contextloze zinnen, en doet dan alsof hij iets gedaan heeft.

---
Zijn tweede argument is dat wij allemaal het levende bewijs zijn van het feit dat er maar twee geslachten zijn, en dat is dat iedereens ouders bestaan uit precies één man en precies één vrouw. 

>10:36 - maar zelfs zonder de bijbel en de wetenschap zouden we deze conclusie met ons gezonde verstand moeten trekken we zijn allemaal het levende bewijs dat er maar twee geslachten zijn we zijn allemaal voortgekomen uit een papa en een mama Anders kun je niet bestaan Je hebt een papa en een mama nodig en er bestaat niks tussenin Je hebt geen pamas of mapas alleen maar papa's en mama's dus ook ons gezonde verstand brengt ons tot de conclusie dat er maar twee onveranderlijke geslachten zijn

Hij zegt hier dat het kind van een man en een vrouw alleen maar een man of een vrouw kan zijn, maar hij geeft daar verder geen argumentatie of bewijs voor. In mijn kritiek op zijn vorige argument had ik het hier al even over, maar ik zal het nog een keer zeggen. Dat een man en een vrouw de enige combinatie van geslachten is die nageslacht kunnen produceren, betekent niet dat dat nageslacht alleen een man of een vrouw kan zijn. Sterker nog, we hebben bewijs dat dat niet zo is, namelijk non-binaire personen. Blijkbaar kunnen mannen en vrouwen een kind produceren dat niet in de man/vrouw categorie past. En het is niet dat Carel het bestaan van non-binaire personen ontkent, hij weet dat ze bestaan en hoe hij daar mee omgaat zien we nu.

---
Zijn derde argument geeft hij door een bezwaar te anticiperen.

>11:02 - dan kun je misschien denken van Ja maar is de realiteit wel echt zo simpel Het ligt toch wel iets complexer Je hebt toch ook iets als intersex bijvoorbeeld dat zijn mensen die een extra chromosoom hebben bijvoorbeeld xxy in plaats van XY ofzo Eh mannen die hebben XY chromosomen eh vrouwen hebben xx chromosomen en sommige mensen hebben een afwijking en bijvoorbeeld alleen maar een x zoom of xx y en dan is het lastig te bepalen wat voor geslacht ze precies hebben maar tonen intersekse mensen aan dat er meerdere geslachten zijn Nee dat is absoluut niet het geval want intersekse mensen zijn mensen met een afwijking dat is geen derde geslacht dat is Simpelweg een afwijking en het is maar een heel klein percentage van alle mensen maar de afwijking toont niet aan dat er meerdere geslachten zijn Het toont Simpelweg aan dat er ook mensen geboren worden met met problemen net als dat er ook mensen zijn die worden geboren met zes vingers aan één hand dat betekent niet dat het normaal is dat mensen met zes vingers worden geboren Nee dat is een afwijking en dat betekent dus ook niet dat het aantal vingers wat je hebt dat dat eh een Spectrum is ofzo van Ja sommigen hebben er vijf andere zes andere zeven Nee dat is een afwijking de afwijking toont juist de regel aan toont juist aan hoe het bedoeld is en dat is dus ook zo met intersekse mensen.

Maar niemand ontkent die regel, iedereen erkent dat de meeste mensen man of vrouw zijn. Het probleem is dat zeggen dat er "twee onveranderlijke vaststaande geslachten" zijn, is als zeggen dat alle mensen aan iedere hand vijf vingers hebben zonder uitzondering. Dat klopt gewoon niet. Het irrelevant dat het minder vaak voorkomt. De vraag blijft "wat is het geslacht van een persoon die XXY chromosomen heeft en geen gameten produceert?" Want Carel kan daar geen antwoord op geven met zijn "basis biologie" en zijn "gezonde verstand." 

---
Daarna zegt Carel het volgende:

>12:22 - als je gaat kijken naar het aantal transgenders wat er zijn de meeste mensen die zichzelf transgender noemen zijn helemaal geen seen die zijn gewoon xx of XY Dus hun geslacht is wel degelijk makkelijk te bepalen.

Dit is niet een argument voor het punt dat er maar twee geslachten zijn, maar ik wilde hier toch even bij stil staan. Want het is dit soort opmerkingen waarvan ik echt het gevoel krijg dat ik niet in dezelfde realiteit leef als een transfoob. Je weet namelijk toch gewoon of je een vrouw of een man bent. Dat is iets dat ik in ieder geval gewoon weet. Dat is niet een conclusie die ik getrokken heb op basis van onderzoek van mijn fenotype en een statistische analyse van de data. Dat is niet iets waar ik een DNA test voor nodig had om achter te komen. Dat weet ik gewoon. Als ik iemand iets hoor zeggen als "ik ben een man want ik heb XY chromosomen" dan kan ik alleen maar denken sowieso dat jij geen DNA test hebt gedaan, maar dat je toch zeker weet dat je een man bent. Carel zegt dat geslacht makkelijk is te bepalen door een DNA test, maar in welke realiteit is een DNA test doen makkelijk? Een DNA test wordt bijna nooit gedaan, al helemaal niet om geslacht te bepalen.

Wat heeft Carel nou gezegd over de "twee onveranderlijke vaststaande geslachten"? Het is niet gebaseerd op chromosomen of gameten. Uit de bijbel kregen we drie vage contextloze zinnen. Als een man en een vrouw een kind krijgen, kan het kind, om nog ongespecificeerde reden, alleen maar een man of een vrouw zijn. Omdat non-binaire mensen minder vaak voorkomen dan mannen en vrouwen, moeten het mannen of vrouwen zijn.

---
## Wat is een vrouw?

Ik wil nu door naar een ander voorbeeld van het slechte redeneren van Carel. Een aantal keer in zijn presentatie laat hij stukken zien van de documentaire "What is a woman?" van Matt Walsh. Er is een hoop te zeggen over die documentaire, de woorden "lui", "troep" en "de meeste bullshit per seconde die ik ooit heb gezien" komen bij mij in me op. Ik wil niet op die documentaire in te gaan, slimmere mensen dan ik hebben dat al gedaan, dus daarvoor verwijs ik je graag naar [deze video](https://www.youtube.com/watch?v=6jJty8Dcmuk) van Jesse Gender. Als je niet de hele video wilt kijken, rond 17:58 heeft ze het over het interview waar Carel ook stukken van gebruikt. Waar ik het over wil hebben is de vraag die de documentaire stelt: "Wat is een vrouw?", en hoe Carel die probeert te beantwoorden. Het is namelijk een interessante vraag die gaat over de rollen van mensen in de samenleving, over hoe we taal gebruiken en ook over biologie. Maar voordat we gaan kijken naar hoe Carel die vraag beantwoordt, wil ik even kijken naar een kritiekpunt dat hij meerdere keren maakt in zijn presentatie. En dat is het volgende:

>5:09 - en het is zelfs zo verwarrend tegenwoordig dat mensen niet meer de simpele vraag kunnen beantwoorden Wat is een vrouw of wat is een man

Met dat in je achterhoofd, laten we kijken naar wat er gebeurd als Carel de, naar eigen zeggen, simpele vraag "wat is een vrouw?" probeert te beantwoorden.

>14:34 - Maar laten we nu eens de vraag echt gaan beantwoorden Wat betekent het eigenlijk om een vrouw of man te zijn We hebben net al gezien dat mannen XY chromosomen hebben en kleine gameten produceren zaadcellen produceren en vrouwen hebben xx chromosomen en produceren y cellen en zo kun je onderscheid maken tussen man en vrouw maar dit is niet echt een goede definitie.

Dat laatste ben ik met hem eens. Dit is geen goede definitie. Dat vind ik natuurlijk omdat het de ervaring van het man en vrouw zijn, zowel intern als in de samenleving, niet worden verwerkt in die definitie, maar dat is natuurlijk niet waar Carel op doelt. Het is ook logisch gezien een slechte definitie, tenminste het is inconsistent met zijn andere standpunt dat er precies twee onveranderlijke geslachten zijn. Als geslacht namelijk afhangt van twee verschillende eigenschappen zouden we de logische mogelijkheden zo kunnen weergeven.

| -   | Zaadcellen | Eicellen |
| --- | ---------- | -------- |
| XY  | Man        | ??       |
| XX  | ??         | Vrouw    |

Zoals je ziet man en vrouw staan op de verwachte plekken, maar er zijn ook plekken voor nog ongedefinieerde geslachten. Per definitie zijn er dus al meer dan twee geslachten mogelijk. Maar deze tabel omvat niet alle levensvatbare mogelijkheden van de menselijke biologie. Dit zou een volledigere tabel zijn.

| -      | Zaadcellen | Eicellen | Geen gameten |
| ------ | ---------- | -------- | ------------ |
| XY     | Man        | ??       | ??           |
| XX     | ??         | Vrouw    | ??           |
| X      | ??         | ??       | ??           |
| XXY    | ??         | ??       | ??           |
| etc... | ??         | ??       | ??           |

Hier zie je dat als we alleen chromosomen en gameten bekijken om geslacht te bepalen. Nogmaals, de meeste mensen zijn man of vrouw, maar ook nogmaals dat is irrelevant. Er zijn andere levensvatbare mogelijkheden dan alleen de combinatie waar nu man en vrouw staan. Het feit is dat precies twee onveranderelijke geslachten onvoldoende is om de realiteit van de menselijke biologie te beschrijven, zelfs met de meest primitieve definitie van geslacht.

---

Maar ook dit is niet wat Carel ziet als het probleem van een definitie op basis van alleen chromosomen en gameten. Nee, volgens hem is het probleem dat de definitie geen doel beschrijft. Maar ik zal hemzelf laten vertellen wat hij bedoelt . Het is een beetje een lang stuk, sorry daarvoor, maar het is, denk ik, wel nodig anders denk je dat ik hem expres incoherent laat lijken door hem selectief te laten zien.

>14:55 - dit is niet echt een goede definitie want dit is slechts een beschrijving van wat er in vrouwen en mannen zit maar als je echt een goede definitie wil geven dan moet je ook kunnen uitleggen wat het verschil in Doel is tussen mannen en vrouwen van wat wat ja hoe functioneren ze Hoe zijn ze bedoeld dus hetzelfde als ik een horloge wil gaan definiëren dan kan ik gaan zeggen van nou een horloge is een eh apparaat wat je om je arm heen doet er zit een eh zitten wijzers in er zitten tandwielen in en een batterij en die wijzes draaien dan rondjes dan kan ik dat helemaal zo gaan beschrijven en dat is dan een goede beschrijving maar ik denk dat het allemaal over eens zijn dat het niet een goede definitie is van een horloge omdat ik niks heb gezegd over de functie van een horloge want daar zijn we in geïnteresseerd als we een definitie geven een goede definitie voor een horloge zou zijn van ja iets wat je om je arm heen doet waarop je makkelijk de tijd kunt aflezen dat is een betere definitie dus je moet het doel kunnen beschrijven Dus de vraag is wat is het doel van het zijn van een man of van een vrouw Nou laten we beginnen met het doel van de vrouw het biologische en het bijbels doel van de vrouw is om moeder te worden een vrouw kun je dus definiëren als een volwassen mens van het geslacht waarvan de leden potentieel moeder zijn alles in het lichaam van een vrouw is erop gericht om moeder te worden Ze produceert ijsell en ze heeft een baarmoeder En als daar een zaadcel komt dan kan dat kan de IJssel bevrucht raken en dan kan er een babytje in haar buik groeien Ze heeft borsten om borstvoeding te geven en haar hele lichaam is er eigenlijk op gericht om mensen te verzorgen

Ok, er is een hoop te zeggen over dit stuk, maar laat ik beginnen met wat laaghangend fruit. Vrouwen produceren geen eicellen, alle eicellen die gemaakt worden, worden voor de geboorte al aangemaakt. Ook is natuurlijk niet het hele lichaam gericht op het verzorgen van mensen, naast dat verzorgen heel veel kan betekenen, is het meeste van een vrouwenlichaam erop gericht om haar in leven te houden. De definitie van moeder is gewoon "een vrouwelijke ouder". Een vrouw definieren als "een persoon die moeder kan worden" slaat nergens op.

Met dat uit de weg, laten we kijken naar wat het woord "doel" betekent, en hoe Carel dat niet begrijpt. Om een of andere reden, zegt hij dat een goede definitie een doel moet beschrijven voordat het pas een goede definitie. Het probleem is dat dingen geen doel hebben. Dingen kunnen gebruikt worden door personen om een bepaald doel te behalen. Dingen kunnen gemaakt zijn als hulpmiddel bij het behalen van specifieke doelen. Als we zeggen dat dingen een doel hebben, bedoelen we dat ze vaak door personen gebruikt worden voor het behalen van dat specifieke doel. Maar een ding heeft geen doel uit zichzelf. Een baarmoeder is een ding, net als de eicellen, eierstokken en andere voortplantingsanatomie. Een persoon kan al die dingen gebruiken om een kind te krijgen, dat is niet het doel van al die dingen. Een persoon heeft het doel om een kind te krijgen en kan daarbij o.a. een baarmoeder gebruiken. Een doel is een resultaat dat een persoon probeert te behalen. Een doel is dus een expressie van iemands persoonlijke voorkeur.

Daarnaast is de uitspraak dat alle goede definities een doel moeten beschrijven ook op een andere manier niet waar. En volgens mij wordt dat wel duidelijk als je er een paar seconden over nadenkt, we kunnen allemaal wel iets bedenken waarvan de definitie geen doel beschrijft maar dat toch een goede definitie is. Neem steen, een harde massa van mineralen. Iedereen weet wat steen is zonder dat er een specifiek doel aan de definitie van de steen hangt. En als er per se een doel aan de definitie gehangen moet worden, welke moet het dan zijn? Gebruiken als stoeptegels? Ramen mee ingooien? Kokosnoten open slaan? Natuurlijk je kan een definitie verduidelijken door een veel voorkomend doel te beschrijven, maar je kan daar verschillende doelen voor gebruiken, en sommige doelen zouden juist de definitie verwarren. Ook als je kijkt naar het voorbeeld dat Carel noemt, de definitie van het horloge. Een van de doel zou kunnen zijn dat je de tijd afleest. Maar horloges worden ook gebruikt als status symbool, of als fashion statement, of als investering, of, als je kijkt vanuit het perspectief van een horlogemaker, is een horloge iets dat je kan maken en verkopen om inkomen te genereren. Welke van die doelen moeten wel en niet in de definitie opgenomen worden voordat het een goede definitie is? Er zit zoveel onduidelijkheid in wat Carel zegt, zelfs als je compleet mee gaat in wat hij zegt, en niets daarvan wordt besproken door Carel. Een goede definitie beschrijft een of meerdere veel voorkomende manieren waarop een woord gebruikt wordt, dat is alles.

---

Carel gaat verder met uitleggen dat moeder zijn meer dan alleen fysiek is.

> 16:27 - en dit is breder dan biologisch want er zijn natuurlijk ook vrouwen die geen kinderen kunnen krijgen en dat is heel tragisch omdat een belangrijk doel van het zijn van een vrouw is dat je kinderen kan krijgen maar het zijn van een moeder betekent meer dan alleen maar fysiek in staat zijn om kinderen te krijgen want er zijn ook vrouwen die een kind krijgen en vervolgens ervoor kiezen om het te aborteren om hun kind te laten doden Ik denk dat we er allemaal over eens zijn dat zulke vrouwen zich niet hebben gedragen als een moeder ook al hebben ze wel een kind gekregen maar er zijn andere vrouwen die kunnen geen kinderen krijgen maar kiezen er bijvoorbeeld voor om een kind te adopteren en die hebben zich wel gedragen als een moeder dus het is veel breder dan alleen maar fysiek kunnen krijgen van kinderen

Wat we hier hebben gezien is een knap staaltje veel praten niets zeggen. Hij zegt eerst dat hij het gaat hebben over dat moeder zijn, en dus ook vrouw zijn, meer dan alleen fysiek is. Maar hij geeft twee voorbeelden die daar niets mee te maken hebben.

Als eerste voorbeeld zegt hij dat een vrouw die voor abortus kiest zich niet gedraagt als moeder. Het lijkt er in eerste instantie op dat hij zegt dat het niet gaat om een vrouw omdat die persoon zich niet als moeder gedraagt. Een vrouw is namelijk iemand die potentieel moeder is, weet je nog, en moeder zijn is meer dan alleen fysiek, dus de conclusie lijkt dat iemand die abortus laat doen geen vrouw is omdat die zich niet gedraagt als moeder. Maar dat is niet de wereld waarin we leven, Carel zou nooit erkennen dat iemand anders dan een vrouw een abortus zou kunnen laten doen. Sterker nog hij heeft het ook over een vrouw in zijn voorbeeld. Dus dan vraag ik me af, waar is dit een voorbeeld van? Ik weet het niet, maar in ieder geval niet het "meer dan fysieke" van het vrouw zijn.

Als tweede voorbeeld zegt Carel dat een onvruchtbare vrouw die ervoor kiest om een kind te adopteren zich wel als moeder gedraagt. Maar een man zit toch in precies dezelfde situatie als een onvruchtbare vrouw? Een man die een kind wilt adopteren is dus iemand die in potentie een moeder is, en is dus een vrouw. Nee, natuurlijk niet, dat is niet waar en dat is niet wat Carel bedoeld. Dus ook hier moet ik me afvragen, waar denkt Carel dat dit een voorbeeld van is? En ook hier heb ik geen idee, maar ook hier is het niet een voorbeeld van het "meer dan fysieke" van het vrouw zijn.

---

Dus, zoals ik als zei, Carel praat hier een hoop, maar zegt hier eigenlijk helemaal niets. En het is ook niet dat ik er belangrijke context heb weggelatend. Carel gaat hierna gelijk door naar een ander onderwerp.

>17:03 - en dit is ook wetenschappelijk vast te stellen er is eh onderzoek gedaan naar vrouwen en mannen hoe hun brein werkt en wat eh wat wat wetenschappers hebben ontdekt is dat vrouwen over het algemeen meer mensgericht zijn dan taakgericht eh en mannen zijn meer taakgericht Ze zijn emotioneel sterker ontwikkeld ze zijn zijn over het algemeen meer verzorgend en empathisch zijn ze ook sterker allemaal eigenschappen die passen bij het opvoeden van kinderen

Hier hebben we het weer over wetenschap, maar ook hier op een zeer gebrekkige manier. Allereerst, wordt er weer geen bron gegeven voor het onderzoek, dat is nooit een goed teken. Ook houdt hij de termen uit het onderzoek zeer vaag, een goed wetenschappelijk onderzoek geeft een precieze uitleg van de termen als "taakgericht" en "mensgericht". Als dit onderzoek bestaat heeft Carel ervoor gekozen om ons niet uit te leggen hoe de onderzoekers "taakgericht" en "mensgericht" definieren. Het is uit Carel's uitleg niet eens duidelijk of je allebei kan zijn of dat wederzijds uitsluitend is. Ten tweede, weet ik niet wat Carel hier probeert te zeggen dat de wetenschap heeft aan getoond. We wisten al dat er verschil is tussen mannen en vrouwen. Sterker nog, transpersonen zouden niet bestaan als er geen verschil was tussen mannen en vrouwen, anders was er niets om naar toe te transen. En hij zou ook nooit erkennen dat vrouw zijn afhangt van wat wetenschappers over je hersenen kunnen bepalen. Stel wetenschapper zouden een hersenscan doen en bepalen dat persoon de meest mensgerichte, meest emotioneel ontwikkelde,  meest verzorgende en meest empathische persoon ooit was. Als die persoon met een piemel geboren was zou Carel nooit erkennen dat het een vrouw is. Dus waar hebben we het dan over? Waarom wetenschap erbij halen als je het allemaal verwerpt op het moment dat in het conflict komt met je wereldbeeld?

Dus wat heeft Carel ons nou geprobeerd te vertellen over wat een vrouw is? Hij begon met een slechte definitie op basis van chromosomen en gameten. Hij begrijpt niet wat een doel is. Hij begrijpt niet wat een definitie is. Hij zegt dat vrouw zijn meer dan fysiek is, maar kan niet uitleggen wat dat betekent. Hij haalt wetenschap erbij die zijn punt ondermijnt als je er langer dan twee over nadenkt. En dit alles in een poging om de, naar eigen zeggen, simpele vraag "wat is een vrouw?" te beantwoorden. Als je denkt dat ik hem in kwade getrouwe interpreteer, dan daag ik je uit om, op basis van zijn presentatie, een simpel antwoord te geven op die vraag. Maar laat me duidelijk zijn, ik vind de vraag "wat is een vrouw?" een ingewikkelde vraag. Ik heb daar geen goed antwoord op. Het is Carel die beweert dat het een simpele vraag is, en Carel die faalt om uberhaupt een coherent antwoord erop te geven, laat staan een simpel antwoord.

---

Mijn doel met deze video was om aan te tonen dat Carel een onserieus, onnieuwsgierig en lui persoon is zonder interesse voor de waarheid, en ik denk dat ik daarin geslaagd ben. Je kan wat hij zegt ontkrachten door zijn eigen presentatie te lezen, ik weet niet of je nog onserieuzer kan zijn dan dat. Ik vind Carel wel een interessant karakter, omdat ik het moeilijk vind om zijn motivatie te doorgronden. Waarom zegt Carel de dingen die hij zegt? Het is niet wetenschap, hij is alleen in wetenschap geïnteresseerd in hoeverre het zijn conclusies ondersteunt, maar probeert niet te begrijpen wat er onderzocht is en welke conclusies er wel en niet uit de data getrokken zouden kunnen worden. Het is niet logica, hij doet alsof hij een kundig filosoof is, maar faalt compleet om zijn uitspraken ook maar enigszins logisch te onderbouwen. Het is ook niet de bijbel, want als hij de bijbel aanhaalt om zijn standpunten te onderbouwen vind hij een oppervlakkige lezing van drie contextloze zinnen ruim voldoende om brede conclusies te trekken over de biologie van al het leven op aarde. Er is geen interesse voor wetenschap, logica of de bijbel, die lijken voor Carel alleen maar te bestaan om zijn al gevormde standpunten te onderbouwen. Maar waar haalt hij die standpunten vandaan? Is het puur emotie? Hij ziet een transpersoon, vind het vies en in plaats van kritisch nadenken of zijn eerste indruk gegrond is, gaat hij opzoek naar iets dat zijn gevoel bevestigt en stopt hij met zoeken bij het eerste dat daarop lijkt. Daar lijkt het op in ieder geval.

Er is een goede kans dat Carel hierop gaat reageren, hij reageert wel vaker op dingen die over hem gezegd worden. Als dat gebeurd heb ik een paar voorspellingen over welke vorm dat zal aannemen. Allereerst, denk ik dat hij niet substantieel in zal gaan op de kritiek die ik naar voren breng, of hij focust zich op een punt dat irrelevant is het grotere punt dat ik probeer te maken, of hij zegt hij iets totaal anders bedoelt dan uit zijn presentatie blijkt en gaat mij beschuldigen dat ik hem verkeerd karakteriseer. Maar tot welk geslacht een non-binair persoon behoort of wat de werkelijke criteria zijn voor een transvrouw om mee te doen aan vrouwensport, daar zal hij niet op reageren. En ik denk ook dat hij het niet kan laten om te zeggen dat mijn moraliteit niet gegrond is in God en daarom nep is. Carel is er namelijk van overtuigd dat moraliteit objectief is en dat het vanuit God komt, en ziet niet in dat die twee dingen tegenstrijdig zijn. Maar iedere keer als je iemand tegenkomt wiens moraliteit niet vanuit God komt zegt hij dat zijn moraliteit beter is want die is objectief.
